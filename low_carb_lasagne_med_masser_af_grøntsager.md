personer: 4
tags: lchf
url: http://www.madbanditten.dk/2016/02/15/low-carb-lasagne-med-masser-af-groentsager/

# Low carb lasagne med masser af grøntsager

## Ingredienser
  - 2 stk aubergine
  - 800 g hakket oksekød*
  - 1 flaske Mosede Tomater (680 ml)
  - 1 stk squash
  - 2 stk gulerødder
  - 1 stk løg
  - ? oregano
  - ? timian
  - ? basilikum
  - ? salt
  - ? friskkværnet peber
  - 150 g ost, groft revet
  - ? smør eller kokosolie
  - ? olivenolie til pensling

## Fremgang
  1. Skær enderne af aubergine og skær lange skiver på langs i ca. 1 cm’s
     tykkelse. Læg dem på et viskestykke og drys dem med godt med salt. Herved
     trækker du væske (og lidt bitterhed) ud af dem. Lad dem ligge i ca. 3o
     minutter.
  2. Dup dem tørre med køkkenrulle og børst saltet af. Pensl aubergineskiverne
     med lidt olie og steg dem på en grillpande, en almindelig pande eller læg
     dem på en bageplade beklædt med bagepapir og bag dem i ovnen, til de er
     blevet brune og bløde.
  3. Riv squash og gulerødder groft og hak løg.
  4. Opvarm kokosolie på en pande og brun først hakkede løg heri. Brun herefter
     kødet ned oveni løgene. Når kødet nærmer sig gennemstegt, hælder du alle
     dine revede grøntsager på panden og vender det hele godt rundt. Tilsæt
     Mosede Tomater og krydderier og lad simre.
  5. Opvarm ovnen til 180 grader varmluft.
  6. Smør et ovnfast fad med olie og saml nu din lasagne. Start med et tyndt
     lag kødsovs i bunden, herefter grillede aubergineplader, kødsovs,
     aubergineplader og kødsovs igen. Slut af med et godt lag revet ost på
     toppen.
  7. Bag i ovnen i 20-30 minutter eller til osten er gylden. Server med en grøn
     salat til.

## Noter
Lasagnen kan blive lidt “våd” i det, idet grøntsager (især squash) giver en del
væske fra sig. Andre gode grøntsager i kødsovsen kunne være revede jordskokker,
persillerøddder, revet knoldselleri etc. Når jeg bruger squash, hælder jeg bare
væsken fra, når jeg har taget det første stykke.

Jeg laver ind imellem en ostesovs til at bruge mellem lagene. Jeg blander her
200 g ricotta, 2 æg og ca. 100 g parmesan (eller anden ost). Det giver et
virkelig lækkert lag, som én herhjemme desværre ikke er så vild med, hvorfor
jeg udelod det her. Men kan anbefales!!
